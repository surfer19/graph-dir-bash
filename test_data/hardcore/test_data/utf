Zástup es

Kromě těchto tří legend samozřejmě existoval za války celý zástup es. Mnohé jejich příběhy nám dnes znějí neuvěřitelně, protože si často neuvědomujeme způsob tehdejší vzdušné války. Tisk některé z těchto událostí pečlivě vybíral a ještě zatepla servíroval lačným čtenářům.

Mohli bychom například hovořit o Raymondu Collishawovi,(17) kterému se jednou při vzdušném souboji přetrhly upínací pásy a on vypadl z letadla, právě když se převrátilo na záda. Naštěstí se zachytil vzpěr a zůstal viset pod letadlem, do jehož kabiny se vrátil, až se překlopilo do původní polohy.
Mohli bychom vyprávět o Georgesi Madonovi (18), který jednou při čelním útoku sestřelil německému pilotovi letecké brýle z hlavy, zachytil je výztužných drátů svého stroje a dovezl je na letiště jako suvenýr.

Mohli bychom vyprávět o Charlesi Nungesserovi,(19) který když byl v květnu 1917 vyzván k souboji letce proti letci, čekalo jej nakonec na smluveném místě hned šest soupeřů. Nungesser ovšem bez rozpaků přijal boj, dva z nich sestřelil a zbytek zahnal na jejich stranu zákopů.
Mohli bychom vyprávět o Lotharu von Richthofen, který se ze zaseknutými kulomety vrhl mezi čtyři anglická letadla, aby zachránil svého osamoceného bratra.

Mohli bychom vyprávět o Werneru Vossovi,(20) který když přinutil anglický letoun k přistání za britskými zákopy, přistál hned vedle, vymontoval z něj kulomety, stroj zapálil a stihl odstartovat dříve, než stačila přiběhnout nepřátelská pěchota.

Mohli bychom vyprávět o Donaldu MacLarenovi,(21) jemuž se při útoku na německý dvoumístný letoun zasekly kulomety. Současně se však zasekly kulomety i německému pozorovateli, a tak se oba protivníci pozdravili a odletěli každý na svou stranu zákopů.

Mohli bychom vyprávět příběh Gottfrieda Banfielda (22) a Francesca Baraccy,(23) kteří se také rozešli smírně a s pozdravem po hodinovém nerozhodném souboji, během něhož žádný z nich nebyl schopen získat výhodu.

Můžeme zmínit W. G. Barkera,(24) který se utkal sám s 60 německými letadly, čtyři z nich sestřelil a pak sám, ač třikrát zraněn střelami z kulometů, dokázal nouzově přistát v britských liniích.

Právě takovéto hrdinské příběhy kolem stíhacích es vytvářely romantickou aureolu „rytířů vzduchu“. Byla to však draze vykoupená sláva. Vždyť průměrná doba přežití stíhacího pilota nad západní frontou činila v roce 1917 pouhých třiadvacet dní. Právem tedy mohl na pitce ve Villers - Cotteretu jeden ze třinácti důstojníků escadrilly Čápů pronést tento přípitek: „Když je třináct lidí u stolu, znamená to pro civilisty, že jeden z nich do roka zemře. Nám to může být jedno, protože do roka z nás víc než jeden tak jako tak nezbyde.“